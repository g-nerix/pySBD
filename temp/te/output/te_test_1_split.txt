‘ధన, కనక, వస్తు, వాహన, ప్రాప్తిరస్తు!
’... ఆ అమరావతిలోని దేవతలు ఈ అమరావతి వాసుల్ని ఇలా ఆశీర్వదించేశారు. 
ఇంకేం.
. 
ఊహల గుర్రం రెక్కలు కట్టుకుని ‘రియల్‌’గానే ఎగురుతోంది! 
నవ్య రాజధానిలో ముఖ్యంగా... తుళ్లూరు పరిసరాల్లో మధ్యతరగతి జీవనశైలి వేగంగా మారుతోంది. 
క్రమంగా ‘కేపిటల్‌ లుక్‌’ వస్తోంది. 
ల్యాండ్‌ పూలింగ్‌తో హలం వదిలిన మెట్ట రైతు... రియల్‌ బూమ్‌తో పొలం అమ్ముతున్నాడు. 
కుర్రాళ్లకు బుల్లెట్లు... పెద్దోళ్లకు సెడాన్‌ కార్లు... జీ ప్లస్‌ భవన నిర్మాణాలు.
. 
బ్యాంకుల్లో భారీగా డిపాజిట్లు.
. 
నగరాల్లోని వస్త్ర దుకాణాల్లో షాపింగ్‌ల జోరు.
. 
మేనిపై బంగారాల సింగారాలు! 
‘భూమ్మీద సుఖపడితే తప్పులేదురా’ అంటూ నిషాలో ఖుషీగా పాటలు... రాయల్‌గా లోకల్‌ ‘కాసినో’లు! 
ఇంకా ‘అంతకు మించి’! 
అంతో ఇంతో పొలమున్న ప్రతి ఒక్కరిలోనూ... ఆర్థికంగా బలపడ్డామన్న ధీమా! 
తామెవరిపైనా ఆధారపడనక్కర్లేదన్న ధైర్యం. 
తళతళలాడే నోటు మురిపిస్తూ లోటు తీరుస్తోంది. 
ఫెళఫెళలాడే నోటు వెయిట్‌ పెంచుతోంది. 
పల్లెపట్టున మోతుబరుల హవాకు కాలం చెల్లింది. 
వారి నోటిమాటకు వంతపాడిన కోరస్‌ గొంతులు నేడు లేవు. 
ఇప్పుడు ఎవరి సినిమాకు వారే నిర్మాత, వారే హీరో! 
తరతరాల సంపద అంతరాలను చెరిపేస్తూ ‘సామాజిక సమానత్వాన్ని’ తెచ్చిన నయా రాజధానిలో కొత్త కోటీశ్వరుల లైఫ్‌స్టైల్‌ స్టోరీ! 
తుళ్లూరు... ఇవాళ అదో బ్రాండ్‌నేమ్‌. 
కాబోయే వరల్డ్‌క్లాస్‌ బ్లూ-గ్రీన్‌ కేపిటల్‌ సిటీ! 
స్థల మహత్యానికి వేళావిశేషం తోడైంది. 
శంకుస్థాపన బ్రహ్మోత్సవానికి రంగం సిద్ధమైంది. 
అసెంబ్లీ శీతాకాల సమావేశాలు ఇక్కడే. 
కుదిరితే బడ్జెట్‌ సెషన్‌ కూడా. 
రాష్ట్రంలో ఏ మూలకెళ్లినా తుళ్లూరు ప్రాంతం వారికి నేడు రెడ్‌కార్పెట్ల ఆహ్వానాలే. 
అన్నిచోట్లా ఘనస్వాగతాలే. 
ఏ ఫంక్షన్‌ అయినా వీరే సెంటరాఫ్‌ ‘అటెన్షన్‌’! 
‘తుళ్లూరా? అబ్బో... మీకేమండీ.. రాజధాని వారు. అదృష్టజాతకులు. భవిష్యత్తు మీదే’ ఇలా సాదరాభిమానాలు వెల్లువెత్తుతుంటే స్థానికులు కూడా ఆ హోదాను ఆనందంగా ఆస్వాదిస్తున్నారు. 
ఇది కనిపించే కలర్‌ పిక్చర్‌. 
తుళ్లూరు సోషియాలజీ లోతు తెలియాలంటే బ్లాక్‌ అండ్‌ వైట్‌ ఫ్లాష్‌బ్యాక్‌లోకి టైమ్‌మెషీన్‌లో వెళ్లాలి.  
ఫ్లాష్‌బ్యాక్‌లో... సినిమా కష్టాలే]రాజధాని నిర్మాణానికి ప్రభుత్వం 29 గ్రామాల రైతుల నుంచి భూమిని సమీకరించింది. 
ఇందులో 18 ఊళ్లు తుళ్లూరు మండలంలోనివే. 
వీటిలో జరీబులున్న ఆరేడు గ్రామాల్ని తప్పిస్తే ల్యాండ్‌పూలింగ్‌లో ఉన్నవన్నీ మెట్ట రైతుల భూములే. 
‘అమరావతి’ పేరుకే రాజధాని. 
కానీ... అసలు సిసలు త్యాగ‘ధనులు’ తుళ్లూరు మెట్ట రైతులే. 
తుళ్లూరు మండలంలో పత్తి, పొగాకు, మిర్చి, పప్పుధాన్యాలు సాగుచేసే దాదాపు డజను గ్రామాల్లోని వర్షాధారిత మెట్ట ప్రాంత రైతులతో పోలిస్తే... రాయపూడి, లింగాయపాలెం, ఉద్ధండరాయునిపాలెం, మందడం, వెంకటపాలెం గ్రామాల్లో అరటి, నిమ్మ, కంద, పసుపు, కూరగాయలు పండించే జరీబు రైతుల ఆర్థిక స్థితిగతులు ఆది నుంచీ మెరుగే. 
అయినా, రాజకీయాల్లో మెట్ట రైతులే చక్రం తిప్పేవారు. 
చెంత కృష్ణా నది నిండుగా ప్రవహిస్తున్నా పదిహేనేళ్ల కిందటి దాకా ఇక్కడి మెట్ట పొలాలకు సాగునీటి సౌకర్యం లేదు. 
అప్పట్లో మెట్ట పొలం ఎకరం లక్ష రూపాయలు. 
2000 సంవత్సరం తర్వాత ఎత్తిపోతల పథకాలు ఆరంభమవడంతో 10వేల ఎకరాల్లో ఆరుతడి పంటలకు అవకాశం దొరికింది. 
దీంతో తుళ్లూరు పరిసరాల్లో ఎకరం ధర రూ.10 లక్షల నుంచి 15 లక్షలకు చేరింది. 
అయినా, అన్నదాత కష్టాలు పూర్తిగా తీరలేదు. 
పొగాకు బోర్డు పంట ఉత్పత్తి లక్ష్యాలను నిర్ణయించి సాగు విస్తీర్ణంపై ఆంక్షలు విధించడం, దిగుబడులకు ఆశించిన ధరలు లేకపోవడంతో తుళ్లూరు ప్రాంతం నుంచి పొగాకు క్రమంగా కనుమరుగైంది. 
ఎత్తిపోతల పథకాల పుణ్యమాని మెట్ట నేలపై వరి, మొక్కజొన్న, చెరకు మొలిచాయి. 
వరిపై వచ్చే ఆదాయాన్ని ఖర్చుల కింద తీసేసినా, రెండో పంట మొక్కజొన్న ఓ మోస్తరుగా కర్షకుల్ని ఆదుకుంది. 
పత్తి మాత్రం మెడపై కత్తిలా వేలాడింది. 
మిర్చి వేద్దామా అంటే విత్తం సమస్య. 
మరోవైపు కూలీల కొరత. 
వ్యవసాయ రుణాల కోసం ప్రదక్షిణలు... స్కేల్‌ ఆఫ్‌ ఫైనాన్స్‌ పేరిట ఇచ్చే కొద్ది రుణానికి బ్యాంకుల్లో సవాలక్ష నిబంధనలు, బ్యాంకర్ల ఈసడింపులు... ఆ సొమ్ము చాలక వడ్డీ వ్యాపారుల చుట్టూ కాళ్లరిగేలా తిరుగుళ్లు. 
ప్రకృతి అనుకూలించి దిగుబడి ఫర్వాలేదనిపిస్తే గిట్టుబాటు ధర వెక్కిరించేది. 
ఖర్చులు, అప్పులు, వడ్డీలు అన్నీపోను మెట్ట రైతుకు చివరికి మిగిలేది హళ్లికి హళ్లి, సున్నకు సున్న! 
పులి మీద పుట్రలా పెళ్లిళ్లు, చావులు వంటి శుభాశుభ క్రతువుల నిర్వహణకు లక్షల్లో అనివార్య, అనియంత్రిత వ్యయం. 
సమస్యల చట్రంలో ఎకరం, రెండెకరాల మెట్ట రైతు దా‘రుణం’గా నలిగిపోయాడు. 
5-10 ఎకరాల పెద్ద రైతులు, ఇతర భూస్వాములది సేఫ్‌జోన్‌. 
పొలం కౌలుకివ్వగా వచ్చిన డబ్బుతో వారు పొదుపుగా జీవనం సాగించారు. 
ధనిక, మధ్యతరగతి వర్గాల నడుమ ఆస్తి అంతస్తుల తారతమ్యాలు, ‘సంఘర్షణాత్మక ఫీలింగ్స్‌’ ఈ దశలోనూ కొనసాగాయి. 
మోతబరులు సమాజంలో తమ దర్పం, మాటబలం నిలుపుకోగలిగారు. 
ఇదీ అప్పటి పరిస్థితి.  
రాజధానితో మహర్దశతుళ్లూరు, దాని చుట్టుపక్కల గ్రామాల పరిధిలోని 80 శాతం మెట్ట సాగుభూమి సన్నకారు రైతులదే. 
రాజధాని ప్రకటనతో కలలో కూడా సాధ్యంకాని లైఫ్‌టైమ్‌ అచీవ్‌మెంట్‌ ఓవర్‌నైట్‌లోనే వశమైంది. 
పూలింగ్‌లో ఉన్న మెట్ట పొలం రేటు ప్రాంతాన్నిబట్టి సగటున పదింతలు పెరిగి ఎకరం కోటిన్నరకు చేరడంతో రెండు, మూడెకరాల్లోపు చిన్న రైతులు అనూహ్యంగా, అందరికంటే మిన్నగా గరిష్ఠ లబ్ధి పొందారు. 
వీరు ఒక్కసారిగా నియో-రిచ్‌ స్థాయికి ప్రమోటయ్యారు. 
సమాజంలో సంపన్నులతో పోటీపడుతూ వారితో సమానంగా అన్నిరకాల అవకాశాలు అందుకోవడానికి, ఆర్థిక ఇబ్బందుల్లేకుండా తమ తరం, తమ పిల్లల తరం సుఖంగా బతకడానికి రాజధాని రాచబాట పరిచిందని వీరు సంబరపడుతున్నారు. 
మోతుబరుల పెద్దరికానికి ఫుల్‌స్టాప్‌ పెడుతూ, మధ్యతరగతి వర్గాన్ని పైకెత్తిపడుతూ, సంపద అంతరాలను చదును చేస్తూ తుళ్లూరు ప్రాంతంలో రాజధాని తెచ్చిన ‘సామాజిక సమానత్వం’ ఇదే. 
రాజధాని లేదా దాని సమీపంలో సెంటు పొలం, గజం స్థలం లేని నిరుపేదలు మాత్రం ఈ ముక్తాయింపుకు మినహాయింపు! 
పూలింగ్‌ పొలం ప్రస్తుతం ఎకరం ధర తుళ్లూరు రెవెన్యూలో రూ.1.55 కోట్లు, రాయపూడి-కొండమరాజుపాలెం పరిధిలో రూ.1.7 కోట్లు చెబుతున్నారు. 
ఇతర గ్రామాల్లోని పూలింగ్‌ మెట రేట్లు కూడా ఇంచుమించు కోటిన్నరకు చేరాయి. 
లింగాయపాలెం, ఉద్ధండరాయునిపాలెం, మందడంలలో ఎకరం జరీబు రేటు రూ.2.5 కోట్ల దాకా ఉంది. 
ప్రభుత్వం ప్రకటించిన ప్యాకేజీలు, శంకుస్థాపన స్థలం, సీడ్‌ కేపిటల్‌ సామీప్యత అంశాలు భూముల ధరలను నిర్ణయిస్తున్నాయి. 
ముందుచూపుతో స్థానిక రైతులు ఇక్కడి పొలం ఒకట్రెండు ఎకరాలు విక్రయించి ఆ డబ్బుతో కృష్ణా, పశ్చిమ గోదావరి, ప్రకాశం, నెల్లూరు జిల్లాల్లో భూములు కొంటున్నారు. 
అలాగే, పొన్నూరు, సత్తెనపల్లి, పల్నాడు ప్రాంతాల్లో తక్కువ ధరలకు పొలం బేరమాడుతున్నారు.  
భవన విజయంసొంత ఇంటి నిర్మాణం ఓ కల. 
రాజధాని రూపంలో తన్నుకొచ్చిన అదృష్టం ఆ కలను సాకారం చేస్తోంది. 
ఇన్నాళ్లూ 50-60 ఏళ్లనాటి పాత పూరిళ్లు, పెంకుటిళ్లలో మగ్గిపోయిన మధ్యతరగతి రైతులు ప్రస్తుతం వాటిని నేలమట్టం చేసి సుందర భవనాలు కడుతున్నారు. 
తుళ్లూరు మండలంలో ఏ ఊరికెళ్లినా ప్రతి వీధిలో రెండు మూడు నిర్మాణంలో ఉన్న భవనాలు దర్శనమిస్తున్నాయి. 
నరసరావుపేటతో పాటు ప్రకాశం, ఉత్తరాంధ్ర జిల్లాల నుంచి పెద్ద సంఖ్యలో తాపీపని వారు తుళ్లూరు వచ్చి ఇక్కడే నివాసముంటూ కట్టుబడి పనులు పర్యవేక్షిస్తున్నారు. 
ఇప్పటికే తుళ్లూరులో అద్దె ఇళ్లు దొరకడం లేదు. 
రేపు హైదరాబాద్‌ నుంచి ఉద్యోగులు రాజధానికి తరలితే మంచి అద్దెలు వస్తాయన్న కారణంగా తుళ్లూరులో జీ ప్లస్‌ టూ నిర్మాణాలు పెరిగాయి. 
కొల్లూరు ఇటుకలు, మంగళగిరి నుంచి సిమెంటు, స్టీలు, విజయవాడ నుంచి ఎలక్ర్టికల్‌, టాయ్‌లెట్రీ సామాను రప్పిస్తున్నారు. 
మార్బుల్‌ ఫ్లోరింగ్‌, టైల్స్‌, టాయ్‌లెట్లు, బెడ్‌రూమ్స్‌, కప్‌బోర్డ్స్‌, సీలింగ్‌ పోష్‌ లుక్‌ అదరగొడుతోంది. 
ఇంటికి తగ్గట్టుగా ఫర్నిచర్‌, సోఫాసెట్లు, డైనింగ్‌ టేబుల్స్‌, ఏసీలు, వాషింగ్‌మెషీన్లు దిగుతున్నాయి.   
బుల్లెట్‌ రాజా‘బైకులందు బుల్లెట్‌ వేరయా’.... 
అంటారు రాయల్‌ ఎన్‌ఫీల్డ్‌ ఫ్యాన్స్‌! 
దాని రాజసం, ఠీవి, బీటింగే అంత! 
బుల్లెట్‌ను నడపాలని కోరుకోని కుర్రాడెవరుంటారు? 
రాజధానిలో డబ్బుకు కొదవేముంది. 
అందుకే బుల్లెట్‌ రైడింగ్‌ ముచ్చట తీరుతోంది. 
బండి ధర రూ.1.40 లక్షలు కాగా, సైలెన్సర్‌ మార్పిడి, ఇతర ఆల్టరేషన్స్‌, అలంకరణల కోసం మరో 10వేల దాకా ఖర్చుపెడుతున్నారు. 
ఇక... ఇప్పుడిప్పుడే కుర్రాళ్ల చర్చలు హార్లే డేవిడ్‌సన్‌ బైకుల పైకి మళ్లుతున్నాయి. 
ఇక, రాజధాని రిచ్‌ డాడ్స్‌ తమ స్కూల్‌ కిడ్స్‌కు స్కూటీల్ని గిఫ్ట్‌గా కొనిచ్చేస్తున్నారు. 
వారు పట్టపగ్గాలేని స్పీడుతో వెళుతూ ఎదురొచ్చే వాహనాల్ని ఢీకొడుతున్నారు. 
ఈ తరహా యాక్సిడెంట్లు, ‘హిట్‌ అండ్‌ రన్‌’ కేసులు పెరిగాయి. 
బైకులు, కార్ల కంపెనీలు తుళ్ళూరులో ఎక్స్ఛేంజి మేళాలు, టెస్ట్‌డ్రైవ్‌లు నిర్వహిస్తున్నాయి. 
టూవీలర్లు, కార్ల అమ్మకాల మార్కెట్‌ ఊపుమీదుంది. 
సొంత కారును స్టేటస్‌ సింబల్‌గా భావిస్తున్న రాజధాని పౌరులు కొత్త కార్లలో షికార్లు చేస్తున్నారు. 
ఇంటికో కారు కామన్‌ అవుతోంది. 
బంధుమిత్రుల కుంటుంబాల్లో జరిగే వేడుకలకు అందరూ సొంత సెడాన్‌ కార్లలోనే హాజరువుతున్నారు. 
మైలేజ్‌ తక్కువైనా కొందరు స్పోర్ట్‌ యుటిలిటీ వెహికల్స్‌ కొంటుండగా, ఇంకొందరు సకుంటుంబ సమేత ప్రయాణాల కోసం మల్టీ యుటిలిటీ వాహనాలు బుక్‌ చేస్తున్నారు.  
నగల హొయలు... లినెన్‌ ట్రెండ్‌... మణికట్టుకు బ్రేస్‌లెట్‌, వేళ్లకు ఉంగరాలు, మెడల చెయిన్లు, ఎవరీ బాబు... కళకళలాడుతున్నాడు... అని డౌటొచ్చిందా! 
రాజధానిలో అడుగుపెట్టాక ఆ సందేహాలు రాకూడదు. 
ఈ ప్రాంతంలో పొలం అమ్మిన రైతులు విజయవాడ, గుంటూరు, తెనాలిలో నగానట్రా కొంటున్నారు. 
మహిళలు బంగారు గాజులు, వడ్డాణాలు, గొలుసుల కొనుగోలుకు ఆగమేఘాలపై షాపులకు ఆర్డర్లు ఇస్తున్నారు. 
కొందరు ప్రత్యేకంగా ఆభరణాలు డిజైన్‌ చేయించుకుంటున్నారు. 
రాజఽధానిలో గడప గడపకూ వెళ్లి తమ సంస్థ గురించి ప్రచారం చేయడానికి విజయవాడలోని నగల షాపుల వారు ప్రత్యేక సిబ్బందిని నియమించారు. 
ఇటీవల విజయవాడలోని ఓ నగల దుకాణం వారు తుళ్ళూరులో ఇంటింటికీ తిరిగి తమ సంస్థ బ్రోచర్లు పంచారు. 
ఒక్కో బ్రోచర్‌ ముద్రణ వ్యయం రూ.100కి తగ్గదు. 
విలువైన ఖాతాదారులను ఆకట్టుకోవడానికి ఆమాత్రం ఖర్చు పెట్టాల్సిందే మరి! 
విజయవాడ, గుంటూరు నగరాల్లోని వస్త్రదుకాణాలకు తుళ్ళూరు ప్రాంతం నుంచి కొనుగోలుదారుల తాకిడి ఎక్కువైంది. 
స్థానికులు సాదాసీదా దుస్తుల నుంచి బ్రాండెడ్‌ ఐటమ్స్‌ మళ్లారు. 
కొందరు ఆన్‌లైన్‌లో ఆర్డరిచ్చి కావాల్సిన దుస్తుల్ని ఇంటికే రప్పిస్తున్నారు. 
లినెన్‌ షర్టులు, ట్రౌజర్లు ధరించడం రాజధానిలో ఇప్పటి ఫ్యాషన్‌. 
ఇక... పేకాట కోసం కొందరు నగరాల్లో క్లబ్‌లతో కొందరు కొత్తగా సభ్యత్వాలు పుచ్చుకుంటున్నారు.   
పలుచనవుతున్న బంధాలు 

